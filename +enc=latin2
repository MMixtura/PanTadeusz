<html>

<head>
<meta http-equiv="Content-type" content="text/html; charset=ISO-8859-2" />
<title>Pan Tadeusz - VIII</title>
</head>

<body>
<FONT SIZE="+3" COLOR="#00008B">KSIĘGA VIII</FONT><BR>
<FONT SIZE="+3" COLOR="#DC143C">Zajazd
</FONT><BR><I><FONT COLOR="#228B22"><br>
        <A HREF="#aw">Astronomia Wojskiego.</A>

- Uwaga Podkomorzego nad <A HREF="#kometa">kometami.</A> - <A HREF="#scena">Tajemnicza scena</A> w pokoju Sędziego. - <A HREF="#tade">Tadeusz</A>, chcąc zręcznie wyplątać się, wpada w wielkie kłopoty. - Nowa <A HREF="#dydo">Dydo</A>.- <A HREF="#zajazd">Zajazd.</A> - Ostatnia <A HREF="#woz">woźnieńska</A> protestacja. - Hrabia zdobywa <A HREF="#sop">Soplicowo</A>. - Szturm i rzeź. - <A HREF="#ger">Gerwazy</A> piwnicznym. - <A HREF="#wie">Uczta</A> zajazdowa.


</FONT></I>        <br><br>
<BR>Przed burzą bywa chwila cicha i ponura;<BR>
Kiedy nad głowy ludzi przyleciawszy chmura<BR>
Stanie i grożąc twarzą, dech wiatrów zatrzyma,<BR>
Milczy, obiega ziemię błyskawic oczyma,<BR>
Znacząc te miejsca, gdzie wnet ciśnie grom po gromie<BR>
Tej ciszy chwila była w Soplicowskim domie.<BR>
Myśliłbyś, że przeczucie nadzwyczajnych zdarzeń<BR>
Ścięło usta, i wzniosło duchy w kraje marzeń.<BR>
<BR>
Po wieczerzy i Sędzia, i goście ze dworu<BR>
Wychodzą na dziedziniec używać wieczoru;<BR>
Zasiadają na przyzbach wysłanych murawą;<BR>
Całe grono z posępną i cichą postawą<BR>
Pogląda w niebo, które zdawało się zniżać,<BR>
Ścieśniać, i coraz bardziej ku ziemi przybliżać,<BR>
Aż oboje, skrywszy się pod zasłonę ciemną<BR>
Jak kochankowie, wszczęli rozmowę tajemną,<BR>
Tłumacząc swe uczucia w westchnieniach tłumionych,<BR>
Szeptach, szmerach i słowach na wpół wymówionych,<BR>
Z których składa się dziwna muzyka wieczoru.<BR>
<BR>
Zaczął ją puszczyk, jęcząc na poddaszu dworu;<BR>
Szepnęły wiotkim skrzydłem niedoperze, lecą<BR>
Pod dom, gdzie szyby okien, twarze ludzi świecą;<BR>
Niżej zaś, niedoperzów siostrzyczki, ćmy, rojem<BR>
Wiją się, przywabione białym kobiet strojem,<BR>
Mianowicie przykrzą się Zosi, bijąc w lice<BR>
I w jasne oczki, które biorą za dwie świ&eacute;ce.<BR>
Na powietrzu owadów wielki krąg się zbiera,<BR>
Kręci się grając jako harmoniki sfera;<BR>
Ucho Zosi rozróżnia śród tysiąca gwarów<BR>
Akord muszek i półton fałszywy komarów.<BR>
<BR>
W polu koncert wieczorny ledwie jest zaczęty;<BR>
Właśnie muzycy kończą stroić instrumenty,<BR>
Już trzykroć wrzasnął derkacz, pierwszy skrzypak łąki,<BR>
Już mu z dala wtórują z bagien basem bąki,<BR>
Już bekasy do góry porwawszy się wiją<BR>
I bekając raz po raz jak w bębenki biją.<BR>
<BR>
Na finał szmerów muszych i ptaszęcej wrzawy<BR>
Odezwały się chorem podwójnym dwa stawy,<BR>
Jako zaklęte w górach kaukaskich jeziora,<BR>
Milczące przez dzień cały, grające z wieczora.<BR>
Jeden staw, co toń jasną i brzeg miał piaszczysty,<BR>
Modrą piersią jęk wydał cichy, uroczysty;<BR>
Drugi staw, z dnem błotnistym i gardzielem mętnym,<BR>
Odpowiedział mu krzykiem żałośnie namiętnym;<BR>
W obu stawach piały żab niezliczone hordy,<BR>
Oba chory zgodzone w dwa wielkie akordy.<BR>
Ten fortissimo zabrzmiał, tamten nuci z cicha,<BR>
Ten zdaje się wyrzekać, tamten tylko wzdycha;<BR>
Tak dwa stawy gadały do siebie przez pola,<BR>
Jak grające na przemian dwie arfy Eola.<BR>
<BR><A NAME="aw"></A>
Mrok gęstniał; tylko w gaju i około rzeczki<BR>
W łozach, błyskały wilcze oczy jako świeczki,<BR>
A dalej, u ścieśnionych widnokręgu brzegów,<BR>
Tu i ówdzie ogniska pastuszych noclegów.<BR>
Nareszcie księżyc srebrną pochodnię zaniecił,<BR>
Wyszedł z boru i niebo, i ziemię oświecił.<BR>
One teraz, z pomroku odkryte w połowie,<BR>
Drzemały obok siebie, jako małżonkowie<BR>
Szczęśliwi: niebo w czyste objęło ramiona<BR>
Ziemi pierś, co księżycem świeci posrebrzona.<BR>
<BR>
Już naprzeciw księżyca gwiazda jedna, druga<BR>
Błysnęła; już ich tysiąc, już milijon mruga.<BR>
Kastor z bratem Polluksem jaśnieli na czele,<BR>
Zwani niegdyś u Słowian Lele i Polele;<BR>
Teraz ich w zodyjaku gminnym znów przechrzczono,<BR>
Jeden zowie się Litwą, a drugi Koroną.<BR>
<BR>
Dalej niebieskiej Wagi dwie szale błyskają;<BR>
Na nich Bóg w dniu stworzenia (starzy powiadają)<BR>
Ważył z kolei wszystkie planety i ziemię,<BR>
Nim w przepaściach powietrza osadził ich brzemię;<BR>
Potem wagi złociste zawiesił na niebie:<BR>
Z nich to ludzie wag i szal wzór wzięli dla siebie.<BR>
<BR>
Na północ świeci okrąg gwiaździstego <I>Sita</I>,<BR>
Przez które Bóg (jak mówią) przesiał ziarnka żyta,<BR>
Kiedy je z nieba zrucał dla Adama ojca,<BR>
Wygnanego za grzechy z rozkoszy ogrojca.<BR>
<BR>
Nieco wyżej <I>Dawida wóz</I>, gotów do jazdy,<BR>
Długi dyszel kieruje do polarnej gwiazdy.<BR>
Starzy Litwini wiedzą o rydwanie owym,<BR>
Że niesłusznie pospólstwo zwie go Dawidowym,<BR>
Gdyż to jest wóz Anielski. Na nim to przed czasy<BR>
Jechał Lucyper, Boga gdy wyzwał w zapasy,<BR>
Mlecznym gościńcem pędząc w cwał w niebieskie progi,<BR>
Aż go Michał zbił z wozu, a wóz zrucił z drogi.<BR>
Teraz popsuty między gwiazdami się wala,<BR>
Naprawiać go archanioł Michał nie pozwala.<BR>
<BR>
I to wiadomo także u starych Litwinów<BR>
(A wiadomość tę pono wzięli od rabinów),<BR>
Że ów zodyjakowy <I>Smok</I> długi i gruby,<BR>
Który gwiaździste wije po niebie przeguby,<BR>
Którego mylnie Wężem chrzczą astronomowie,<BR>
Jest nie wężem, lecz rybą, Lewiatan się zowie.<BR>
Przed czasy mieszkał w morzach, ale po potopie<BR>
Zdechł z niedostatku wody; więc na niebios stropie,<BR>
Tak dla osobliwości jako dla pamiątki,<BR>
Anieli zawiesili jego martwe szczątki.<BR>
Podobnie pleban mirski zawiesił w kościele<BR>
Wykopane olbrzymów żebra i piszczele.<BR>
<BR>
Takie gwiazd historyje, które z książek zbadał<BR>
Albo słyszał z podania, Wojski opowiadał;<BR>
Chociaż wieczorem słaby miał wzrok Wojski stary<BR>
I nie mógł w niebie dojrzeć nic przez okulary,<BR>
Lecz na pamięć znał imię i kształt każdej gwiazdy;<BR>
Wskazywał palcem miejsca i drogę ich jazdy.<BR>
<BR><A NAME="kometa"></A>
Dziś mało go słuchano, nie zważano wcale<BR>
Na <I>Sito</I> ni na <I>Smoka</I>, ani też na <I>Szale</I>;<BR>
Dziś oczy i myśl wszystkich pociąga do siebie<BR>
Nowy gość, dostrzeżony niedawno na niebie;<BR>
Był to <I>kometa</I> pierwszej wielkości i mocy,<BR>
Zjawił się na zachodzie, leciał ku północy;<BR>
Krwawym okiem z ukosa na rydwan spoziera<BR>
Jakby chciał zająć puste miejsce Lucypera,<BR>
Warkocz długi w tył rzucił i część nieba trzecią<BR>
Obwinął nim, gwiazd krocie zagarnął jak siecią<BR>
I ciągnie je za sobą, a sam wyżej głową<BR>
Mierzy, na północ, prosto w gwiazdę biegunową<BR>
<BR>
Z niewymownym przeczuciem cały lud litewski<BR>
Poglądał każdej nocy na ten cud niebieski,<BR>
Biorąc złą wróżbę z niego, tudzież z innych znaków:<BR>
Bo zbyt często słyszano krzyk złowieszczych ptaków,<BR>
Które na pustych polach gromadząc się w kupy<BR>
Ostrzyły dzioby, jakby czekając na trupy.<BR>
Zbyt często postrzegano, że psy ziemię ryły<BR>
I jak gdyby śmierć wietrząc, przeraźliwie wyły:<BR>
Co wróży głód lub wojnę; a strażnicy boru<BR>
Widzieli, jak przez smętarz szła dziewica moru,<BR>
Która wznosi się czołem nad najwyższe drzewa,<BR>
A w lewym ręku chustką skrwawioną powiewa.<BR>
<BR>
Różne stąd wnioski tworzył stojący przy płocie<BR>
Ciwun, co przyszedł zdawać sprawę o robocie,<BR>
I pisarz prowentowy w szeptach z Ekonomem.<BR>
<BR>
Lecz Podkomorzy siedział na przyzbie przed domem.<BR>
Przerwał rozmowę gości, znać, że głos zabiera;<BR>
Błysnęła przy księżycu wielka tabakiera<BR>
(Cała z szczerego złota, z brylantów oprawa,<BR>
We środku za szkłem portret króla Stanisława),<BR>
Zadzwonił w nią palcami, zażył i rzekł: "Panie<BR>
Tadeuszu, Waścine o gwiazdach gadanie<BR>
Jest tylko echem tego, co słyszałeś w szkole.<BR>
Ja o cudzie, prostaków poradzić się wolę.<BR>
I ja astronomiji słuchałem dwa lata<BR>
W Wilnie, gdzie Puzynina, mądra i bogata<BR>
Pani, oddała dochód z wioski dwiestu chłopów<BR>
Na zakupienie różnych szkieł i teleskopów.<BR>
Ksiądz Poczobut, człek sławny, był obserwatorem<BR>
I całej Akademiji naonczas rektorem,<BR>
Przecież w końcu katedrę i teleskop rzucił,<BR>
Do klasztoru, do cichej celi swej powrócił<BR>
I tam umarł przykładnie. Znam się też z Śniadeckim,<BR>
Który jest mądrym bardzo człekiem, chociaż świeckim.<BR>
Owoż astronomowie planetę, kometę,<BR>
Uważają tak, jako mieszczanie karetę;<BR>
Wiedzą, czyli zajeżdża przed króla stolicę,<BR>
Czyli z rogatek miejskich rusza za granicę;<BR>
Lecz kto w niej jechał? po co? co z królem rozmawiał?<BR>
Czy król posła z pokojem, czy z wojną wyprawiał?<BR>
O to ani pytają. Pomnę za mych czasów,<BR>
Gdy Branecki karetą swą ruszył do Jassów<BR>
I za tą niepoczciwą pociągnął karetą<BR>
Ogon Targowiczanów, jak za tą kometą,<BR>
Lud prosty, choć w publiczne nie mieszał się rady,<BR>
Zgadnął zaraz, że ogon ów jest wróżbą zdrady.<BR>
Słychać, że lud dał imię miotły tej komecie<BR>
I powiada, że ona milijon wymiecie".<BR>
<BR>
A na to rzekł z ukłonem Wojski: "Prawda, Jaśnie<BR>
Wielmożny Podkomorzy; przypominam właśnie,<BR>
Co mnie mówiono niegdyś małemu dziecięciu,<BR>
Pamiętam, choć nie miałem wówczas lat dziesięciu,<BR>
Kiedy widziałem w domu naszym nieboszczyka<BR>
Sapiehę, pancernego znaku porucznika,<BR>
Co potem był nadwornym marszałkiem królewskim,<BR>
Na koniec umarł wielkim kanclerzem litewskim,<BR>
Miawszy lat sto i dziesięć. Ten, za króla Jana<BR>
Trzeciego, był pod Wiedniem w chorągwi hetmana<BR>
Jabłonowskiego; owoż ów kanclerz powiadał,<BR>
Że właśnie kiedy na koń król Jan Trzeci wsiadał,<BR>
Gdy nuncyjusz papieski żegnał go na drogę,<BR>
A poseł austryjacki całował mu nogę<BR>
Podając strzemię (poseł zwał się Wilczek hrabia),<BR>
Król krzyknął: &quot;Patrzcie, co się na niebie wyrabia!&quot;<BR>
Spójrzą, alić nad głowy suwał się kometa<BR>
Drogą, jaką ciągnęły wojska Mahometa,<BR>
Z wschodu na zachód; potem i ksiądz Bartochowski,<BR>
Składając panegiryk na tryumf krakowski,<BR>
Pod godłem <I>Orientis Fulmen</I>, prawił wiele<BR>
O tym komecie; także czytam o nim w dziele<BR>
Pod tytułem <I>Janina</I>, gdzie jest opisana<BR>
Cała wyprawa króla nieboszczyka Jana<BR>
I wyryta chorągiew wielka Mahometa,<BR>
I ów, taki jak dziś go widzimy, kometa".<BR>
<BR>
"Amen, rzekł na to Sędzia; ja wróżbę Waszeci<BR>
Przyjmuję, oby z gwiazdą zjawił się Jan Trzeci!<BR>
Jest na zachodzie wielki dziś bohater; może<BR>
Kometa go przywiedzie do nas, co daj Boże!"<BR>
<BR>
Na to rzekł Wojski głowę pochyliwszy smutnie:<BR>
&quot;Kometa czasem wojny, czasem wróży kłótnie!<BR>
Niedobrze, iż się zjawił tuż nad Soplicowem<BR>
Może nam grozi jakiem nieszczęściem domowem.&quot;<BR>
Mieliśmy wczora dosyć rozterku i zwady,<BR>
Tak w czasie polowania, jako i biesiady.<BR>
Rejent kłócił się z rana z panem Asesorem,<BR>
A pan Tadeusz wyzwał Hrabiego wieczorem.<BR>
Pono spór ten ze skóry niedźwiedziej pochodził;<BR>
I gdyby mnie Dobrodziej Sędzia nie przeszkodził,<BR>
Ja bym u stołu obu przeciwników zgodził.<BR>
Bo chciałem opowiedzieć wypadek ciekawy,<BR>
Podobny do zdarzenia wczorajszej wyprawy,<BR>
Co trafił się najpierwszym strzelcom za mych czasów,<BR>
Posłowi Rejtanowi i księciu Denassów.<BR>
Przypadek był takowy: <BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;"Jenerał Podolskich<BR>
Ziem przejeżdżał z Wołynia do swoich dóbr polskich,<BR>
Czy też, gdy dobrze pomnę, na sejm do Warszawy,-<BR>
Po drodze zwiedzał szlachtę, już to dla zabawy,<BR>
Już dla popularności; wstąpił więc do pana<BR>
Tadeusza, dziś świętej pamięci, Rejtana,<BR>
Który był potem naszym nowogrodzkim posłem<BR>
I w którego ja domu od dzieciństwa wzrosłem.<BR>
Owoż Rejtan na przyjazd księcia Jenerała<BR>
Zaprosił gości - liczna szlachta się zebrała,<BR>
Było teatrum (Książę kochał się w teatrze);<BR>
Fajerwerk dawał Kaszyc, który mieszka w Jatrze,<BR>
Pan Tyzenhauz tancerzy przysłał, a kapele<BR>
Ogiński i pan Sołtan, co mieszka w Zdzięciele.<BR>
Słowem, dawano huczne nad spodziw zabawy<BR>
W domu, a w lasach wielkie robiono obławy.<BR>
Wiadomo zaś Waszmościom jest, że prawie wszyscy,<BR>
Ile ich zapamiętać można, Czartoryscy,<BR>
Choć idą z Jagiellonów krwi, lecz do myślistwa<BR>
Nie są bardzo pochopni, pewno nie z lenistwa,<BR>
Lecz z gustów cudzoziemskich; i książę Jenerał<BR>
Częściej do książek niźli do psiarni zazierał,<BR>
I do alkówek damskich częściej niż do lasów.<BR>
<BR>
"W świcie Księcia był książę niemiecki Denassów,<BR>
O którym powiadano, że w Libijskiej ziemi<BR>
Goszcząc, polował niegdyś z królmi murzyńskiemi<BR>
I tam tygrysa spisą w ręcznym boju zwalił,<BR>
Z czego się bardzo książę ów Denassów chwalił.<BR>
U nas zaś polowano na dziki w tę porę;<BR>
Rejtan zabił ze sztućca ogromną maciorę,<BR>
Z wielkim niebezpieczeństwem, bo z bliska wypalił.<BR>
Każdy z nas trafność strzału wydziwiał i chwalił,<BR>
Tylko Niemiec Denassów obojętnie słuchał<BR>
Pochwał takich, i chodząc pod nos sobie dmuchał:<BR>
Że trafny strzał dowodzi tylko śmiałe oko,<BR>
Biała broń śmiałą rękę; i zaczął szeroko<BR>
Znowu gadać o swojej Libiji i śpisie,<BR>
O swych królach murzyńskich i o swym tygrysie.<BR>
Markotno to się stało panu Rejtanowi,<BR>
Był człek żywy, uderzył po szabli i mówi:<BR>
Mości Książę! kto patrzy śmiele, walczy śmiele,<BR>
Warte dziki tygrysów, a spis karabele - <BR>
I zaczynali z Niemcem dyskurs nazbyt żwawy.<BR>
Szczęściem, książę Jenerał przerwał te rozprawy,<BR>
Godząc ich po francusku: co tam gadał, nie wiem,<BR>
Ale ta zgoda był to popioł nad żarzewiem;<BR>
Bo Rejtan wziął do serca, okazyi czekał<BR>
I dobrą sztukę spłatać Niemcowi przyrzekał;<BR>
Tej sztuki ledwie własnym nie przypłacił zdrowiem<BR>
A spłatał ją nazajutrz, jak to wnet opowiem".<BR>
<BR><A NAME="scena"></A>
Tu Wojski umilknąwszy prawą rękę wznosił<BR>
I u Podkomorzego tabakiery prosił;<BR>
Długo zażywa, kończyć powieści nie raczy,<BR>
Jak gdyby chciał zaostrzyć ciekawość słuchaczy.<BR>
Zaczynał wreszcie, kiedy znowu mu przerwano<BR>
Powieść taką ciekawą, tak pilnie słuchaną!<BR>
Bo do Sędziego nagle ktoś przysłał człowieka,<BR>
Donosząc, że z niezwłocznym interesem czeka.<BR>
<BR>
Sędzia, dając dobranoc, żegnał całe grono:<BR>
Natychmiast się po różnych stronach rozpierzchniono,<BR>
Ci spać do domu, tamci w stodole na sianie;<BR>
Sędzia szedł podróżnemu dawać posłuchanie.<BR>
<BR>
Inni już śpią - Tadeusz po sieniach się zwija<BR>
Chodząc jako wartownik około drzwi stryja,<BR>
Bo musi w ważnych rzeczach rady jego szukać<BR>
Dziś jeszcze, nim spać pójdzie; nie śmie do drzwi stukać,<BR>
Sędzia drzwi na klucz zamknął, z kimś tajnie rozmawia;<BR>
Tadeusz końca czeka, a ucha nadstawia.<BR>
<BR>
Słyszy wewnątrz szlochanie; nie trącając klamek<BR>
Ostrożnie dziurką klucza zagląda przez zamek.<BR>
Widzi rzecz dziwną! Sędzia i Robak na ziemi</A><BR>
Klęczeli objąwszy się i łzami rzewnemi<BR>
Płakali, Robak ręce Sędziego całował,<BR>
Sędzia Księdza za szyję płacząc obejmował,<BR>
Wreszcie po ćwierćgodzinnym przerwaniu rozmowy<BR>
Robak po cichu tymi odezwał się słowy:<BR>
<BR>
"Bracie! Bóg wie, żem dotąd tajemnic dochował,<BR>
Którem z żalu za grzechy w spowiedzi ślubował:<BR>
Że Bogu i Ojczyźnie poświęcony cały,<BR>
Nie służąc pysze, ziemskiej nie szukając chwały,<BR>
Żyłem dotąd i chciałem umrzeć bernardynem,<BR>
Nie wydając nazwiska nie tylko przed gminem,<BR>
Ale nawet przed tobą i przed własnym synem!<BR>
Wszakże ksiądz prowincyjał dał mi pozwolenie<BR>
In <I>articulo mortis</I> zrobić objawienie.<BR>
Kto wie, czy wrócę żywy! kto wie, co się stanie<BR>
W Dobrzynie! Bracie! wielkie, wielkie zamieszanie!<BR>
Francuz jeszcze daleko, nim przeminie zima,<BR>
Trzeba czekać, a szlachta pono nie dotrzyma.<BR>
Możem zanadto czynnie z powstaniem się krzątał!<BR>
Pono źle zrozumieli! Klucznik wszystko splątał!<BR>
Ten wariat Hrabia! słyszę, pobiegł do Dobrzyna,<BR>
Nie mogłem go uprzedzić, ważna w tym przyczyna:<BR>
Stary Maciek mnie poznał, a jeśli odkryje,<BR>
Potrzeba będzie oddać pod Scyzoryk szyję.<BR>
Nic Klucznika nie wstrzyma! mniejsza o mą głowę,<BR>
Lecz tym odkryciem spisku zerwałbym osnowę.<BR>
<BR>
"Przecież dziś tam być muszę! widzieć, co się dzieje,<BR>
Choćbym zginął; beze mnie szlachta oszaleje!<BR>
Bądź zdrów, najmilszy bracie! bądź zdrów, śpieszyć muszę.<BR>
Jeśli zginę, ty jeden westchniesz za mą duszę;<BR>
W przypadku wojny, tobie cała tajemnica<BR>
Wiadoma, kończ com zaczął, pomnij, żeś Soplica!"<BR>
<BR>
Tu Ksiądz łzy otarł, habit zapiął, kaptur włożył<BR>
I okienicę tylną po cichu otworzył,<BR>
Widać było, że oknem do ogrodu skakał;<BR>
Sędzia, zostawszy jeden, siadł w krześle i płakał.<BR>
<BR><A NAME="tade"></A>
Chwilę czekał Tadeusz, nim w klamkę zadzwonił;<BR>
Otworzono mu, cicho wszedł, nisko się skłonił:<BR>
"Stryjaszku Dobrodzieju, rzekł, ledwie dni kilka<BR>
Przebawiłem tu, dni te minęły jak chwilka;<BR>
Nie miałem czasu z twoim domem się nacieszyć<BR>
I z tobą, a odjeżdżać muszę, muszę śpieszyć<BR>
Zaraz, dzisiaj, Stryjaszku, a jutro najdalej:<BR>
Wszak pamiętacie, żeśmy Hrabiego wyzwali.<BR>
Bić się z nim to rzecz moja, posłałem wyzwanie,<BR>
W Litwie jest zakazane pojedynkowanie,<BR>
Jadę więc na granicę Warszawskiego Księstwa;<BR>
Hrabia, prawda, fanfaron, lecz mu nie brak męstwa,<BR>
Na miejsce naznaczone zapewne się stawi,<BR>
Rozprawim się; a jeśli Bóg pobłogosławi,<BR>
Ukarzę go, a potem za Łososny brzegi<BR>
Przepłynę, gdzie mnie bratnie czekają szeregi.<BR>
Słyszałem, że mi ojciec testamentem kazał<BR>
Służyć w wojsku, a nie wiem, kto testament zmazał".<BR>
<BR>
"Mój Tadeuszku, rzekł stryj, czy Waszeć kąpany<BR>
W gorącej wodzie, czy też kręcisz jak lis szczwany,<BR>
Co indziej kitą wije, a sam indziej bieży?<BR>
Wyzwaliśmy, zapewne, i bić się należy.<BR>
Ale jechać dziś, skądżeś Waszeć tak się zaciął?<BR>
Przed pojedynkiem zwyczaj jest posłać przyjacioł,<BR>
Układać się, wszak Hrabia może nas przeprosić,<BR>
Deprekować; czekaj Waść, czasu jeszcze dosyć.<BR>
Chyba inny giez jaki Waści stąd wygania,<BR>
To gadaj szczerze, po co takie omawiania.<BR>
Jestem twój stryj; choć stary, znam, co serce młode,<BR>
Byłem ci ojcem (mówiąc gładził go pod brodę),<BR>
Już w ucho szepnął o tym mnie mój palec mały,<BR>
Że Waszeć masz tu jakieś z damami kabały.<BR>
Za katy, prędko teraz młodź do dam się bierze!<BR>
No, Tadeuszku, przyznaj mi się Waść, a szczerze".<BR>
<BR>
"Jużci, bąkał Tadeusz, prawda, są przyczyny<BR>
Inne, kochany Stryju! może z mojej winy!<BR>
Omyłka! cóż? nieszczęście! już trudno naprawić!<BR>
Nie, drogi Stryju, dłużej nie mogę tu bawić.<BR>
Błąd młodości! Stryjaszku, nie pytaj o więcej,<BR>
Ja muszę z Soplicowa wyjeżdżać co prędzej".<BR>
&nbsp;&nbsp;&nbsp;&nbsp;"Ho! rzekł stryj, pewnie jakieś miłośne zatargi!<BR>
Uważałem, że Waszeć wczora gryzłeś wargi<BR>
Poglądając spode łba na pewną dziewczynkę,<BR>
Widziałem, że i ona miała kwaśną minkę.<BR>
Znam ja te wszystkie głupstwa; kiedy dzieci para<BR>
Kocha się, to tam u nich nieszczęść co niemiara!<BR>
To cieszą się, to znowu trapią się i smucą;<BR>
To znowu, Bóg wie o co, do zębów się skłócą;<BR>
To stojąc w kątkach jakby mruki, nie gadają<BR>
Do siebie, czasem nawet w pole uciekają.<BR>
Jeżeli na was raptus podobny napada,<BR>
Bądźcie tylko cierpliwi, już jest na to rada;<BR>
Biorę na siebie wkrótce przywieść was do zgody.<BR>
Znam ja te wszystkie głupstwa, wszakże byłem młody<BR>
Powiedz mi Wasze wszystko; ja może nawzajem<BR>
Coś odkryję, i tak się oba poprzyznajem".<BR>
<BR>
"Stryjaszku, rzekł Tadeusz (całując mu rękę<BR>
I rumieniąc się), powiem prawdę; tę panienkę,<BR>
Zosię, wychowanicę Stryja, podobałem<BR>
Bardzo, choć tylko parę razy ją widziałem;<BR>
A mówią, że Stryj dla mnie za żonę przeznacza<BR>
Podkomorzankę, piękną i córkę bogacza.<BR>
Teraz nie mogłbym z panną Różą się ożenić,<BR>
Kiedy kocham tę Zosię; trudno serce zmienić!<BR>
Nieuczciwie, żeniąc się z jedną, kochać drugą,<BR>
Czas może mnie uleczy; wyjadę - na długo".<BR>
<BR>
"Tadeuszku! stryj przerwał; to mi dziwny sposób<BR>
Kochania się - uciekać od kochanych osób.<BR>
Dobrze, żeś szczery; widzisz, głupstwo byś wypłatał<BR>
Odjeżdżając: a co Waść powiesz, gdybym swatał<BR>
Sam Waci Zosię? He? cóż, nie skoczysz z radości?"<BR>
&nbsp;&nbsp;&nbsp;&nbsp;&nbsp;&nbsp;&nbsp;Tadeusz rzekł po chwili: "Dobroć Jegomości<BR>
Dziwi mnie! lecz cóż? łaska Stryja Dobrodzieja<BR>
Nie przyda się już na nic! Ach! próżna nadzieja!<BR>
Bo pani Telimena! nie odda mi Zosi!"<BR>
"Będziem prosić" rzekł Sędzia. <BR>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;"Nikt jej nie uprosi,<BR>
Przerwał prędko Tadeusz, - nie, czekać nie mogę,<BR>
Stryjaszku, muszę prędko, jutro jechać w drogę,<BR>
Daj mi, tryjaszku, tylko twe błogosławieństwo,<BR>
Wszystko przygotowałem, jadę zaraz w Księstwo".<BR>
<BR>
Sędzia, wąs kręcąc, z gniewem na chłopca spozierał<BR>
"To Waść tak szczery? takeś mi serce otwierał?<BR>
Naprzód ów pojedynek! potem znowu miłość,<BR>
I ten wyjazd, oj, jest tu w tym jakaś zawiłość.<BR>
Już mnie gadano, jużem kroki Waści badał!<BR>
Asan bałamut i trzpiot, Asan kłamstwa gadał.<BR>
A gdzież to Asan chodził onegdaj wieczorem,<BR>
Czego Asan jak wyżeł tropił pode dworem?<BR>
O Tadeuszku! jeśli może Asan Zosię<BR>
Zbałamucił i teraz uciekasz? młokosie,<BR>
To się Waci nie uda; lubisz czy nie lubisz,<BR>
Zapowiadam Asanu, że Zosię poślubisz.<BR>
A nie, to bizun - jutro staniesz na kobiercu.<BR>
I gada mnie o czuciach! o niezmiennym sercu!<BR>
Łgarz jesteś! pfe! ja z Waści, Panie Tadeuszu,<BR>
Zrobię śledztwo, ja Waści jeszcze natrę uszu!<BR>
Dziś dość miałem kłopotów! aż mi głowa boli!<BR>
Ten mi jeszcze spokojnie zasnąć nie dozwoli!<BR>
Idź mi Waść spać!" To mówiąc drzwi na wściąż otwierał<BR>
I zawołał Woźnego, żeby go rozbierał.<BR>
Tadeusz cicho wyszedł opuściwszy głowę,<BR>
Rozbierał w myśli przykrą ze stryjem rozmowę,<BR>
Pierwszy raz połajany tak ostro!... ocenił<BR>
Słuszność wyrzutów, sam się przed sobą rumienił.<BR>
Co począć? jeśli Zosia o wszystkim się dowie?<BR>
Prosić o rękę? a cóż Telimena powie?<BR>
Nie, - czuł, że nie mógł dłużej zostać w Soplicowie.<BR>
<BR><A NAME="dydo"></A>
Tak zadumany ledwie zrobił kroków parę,<BR>
Gdy mu coś drogę zaszło; spójrzał, widzi marę,<BR>
Całą w bieliźnie, długą, wysmukłą i cienką,<BR>
Suwała się ku niemu z wyciągniętą ręką,<BR>
Od której odbijał się drżący blask miesięczny,<BR>
I przystąpiwszy, cicho jęknęła: "Niewdzięczny!<BR>
Szukałeś wzroku mego, teraz go unikasz,<BR>
Szukałeś rozmów ze mną, dziś uszy zamykasz,<BR>
Jakby w słowach, we wzroku mym była trucizna!<BR>
Dobrze mi tak, wiedziałam, kto jesteś! - mężczyzna!<BR>
Nie znając kokieterii nie chciałam cię dręczyć,<BR>
Uszczęśliwiłam; takżeś umiał mnie zawdzięczyć!<BR>
Tryumf nad miękkim sercem serce twe zatwardził,<BR>
Żeś je zdobył zbyt łacno, zbyt prędkoś nim wzgardził!<BR>
Dobrze mi tak! lecz straszną nauczona probą,<BR>
Wierz mi, iż więcej niż ty gardzę sama sobą!"<BR>
<BR>
"Telimeno, Tadeusz rzekł, dalbóg, nietwarde<BR>
Mam serce, ani ciebie unikam przez wzgardę,<BR>
Ale uważ no sama, wszak nas widzą, śledzą,<BR>
Czyż można tak otwarcie? cóż ludzie powiedzą?<BR>
Wszak to nieprzyzwoicie, to, dalbóg, jest grzechem".<BR>
"Grzechem! odpowiedziała mu z gorzkim uśmiechem<BR>
Niewiniątko! baranek! Ja, będąc kobietą,<BR>
Jeśli z miłości nie dbam, choćby mię odkryto,<BR>
Choćby mię osławiono; a ty! ty mężczyzna?<BR>
Cóż szkodzi z was któremu, chociaż się i przyzna,<BR>
Że ma romans, z dziesięciu razem kochankami?<BR>
Mów prawdę: chcesz mnie rzucić!". - Zalała się łzami.<BR>
"Telimeno, cóż by świat mówił o człowieku,<BR>
Rzekł Tadeusz, który by teraz, w moim wieku,<BR>
Zdrów, żył na wsi, kochał się - kiedy tyle młodzi,<BR>
Tylu żonatych od żon, od dzieci uchodzi<BR>
Za granicę, pod znaki narodowe bieży?<BR>
Choćbym chciał zostać, czy to ode mnie zależy?<BR>
Ojciec mnie testamentem kazał, abym służył<BR>
W wojsku polskim, teraz stryj ten rozkaz powtórzył:<BR>
Jutro jadę, zrobiłem już postanowienie,<BR>
I dalbóg, Telimeno, już go nie odmienię".<BR>
"Ja, rzekła Telimena, nie chcę ci zagradzać<BR>
Drogi do sławy, szczęściu twojemu przeszkadzać!<BR>
Jesteś mężczyzną, znajdziesz kochankę godniejszą<BR>
Serca twojego, znajdziesz bogatszą, piękniejszą!<BR>
Tylko dla mej pociechy, niech wiem przed rozstaniem,<BR>
Że twoja skłonność była prawdziwym kochaniem,<BR>
Że to nie był żart tylko, nie rozpusta płocha,<BR>
Lecz miłość; niech wiem, że mnie mój Tadeusz kocha!<BR>
Niech słowo kocham jeszcze raz z ust twych usłyszę,<BR>
Niech je w sercu wyryję i w myśli zapiszę;<BR>
Przebaczę łacniej, chociaż przestaniesz mnie kochać,<BR>
Pomnąc, jakeś mnie kochał!" - I zaczęła szlochać.-<BR>
<BR>
Tadeusz widząc, że tak płacze i tak błaga<BR>
Czule, i tylko takiej drobnostki wymaga,<BR>
Wzruszył się, przejęły go szczery żal i litość,<BR>
I jeżeliby badał serca swego skrytość,<BR>
Może by się w tej chwili i sam nie dowiedział,<BR>
Czyli ją kochał, czy nie. - Więc żywo powiedział:<BR>
"Telimeno, bogdaj mnie jasny piorun ubił,<BR>
Jeśli nieprawda, żem cię, dalbóg, bardzo lubił,<BR>
Czy kochał; krótkie z sobą spędziliśmy chwile,<BR>
Ale one mnie przeszły tak słodko, tak mile,<BR>
Że będą długo, zawsze myśli mej przytomne<BR>
I, dalibógże, nigdy ciebie nie zapomnę".<BR>
<BR>
Telimena skoczywszy padła mu na szyję:<BR>
"Tegom się spodziewała, kochasz mię, więc żyję!<BR>
Bo dzisiaj miałam dni me własną ręką skrócić;<BR>
Gdy mnie kochasz, mój drogi, czyż możesz mnie rzucić?<BR>
Tobie oddałam serce, oddam ci majątek,<BR>
Pójdę za tobą wszędzie; każdy świata kątek<BR>
Będzie mnie z tobą miły! z najdzikszej pustyni<BR>
Miłość, wierzaj mi, ogród rozkoszy uczyni".<BR>
<BR>
Tadeusz, wydarłszy się z objęcia przemocą:<BR>
"Jak to? rzekł, czyś z rozumu obrana? gdzie? po co?<BR>
Jechać za mną? Ja, będąc sam prostym żołnierzem,<BR>
Włóczyć, czy markietankę?" - "To my się pobierzem"<BR>
Rzekła mu Telimena. - "Nie, nigdy! zawoła<BR>
Tadeusz, ja żenić się nie mam teraz zgoła<BR>
Zamiaru, ni kochać się - fraszki! dajmy pokój!<BR>
Proszę cię, moja droga, rozmyśl się! uspokój!<BR>
Ja jestem tobie wdzięczen, ale niepodobna<BR>
Żenić się, kochajmy się, ale tak - z osobna.<BR>
Zostać dłużej nie mogę; nie, nie, jechać muszę,<BR>
Bądź zdrowa, Telimeno moja, jutro ruszę".<BR>
<BR>
Rzekł, nasuwał kapelusz, odwracał się bokiem<BR>
Chcąc iść; lecz go wstrzymała Telimena okiem<BR>
I twarzą, jak Meduzy głową; musiał zostać<BR>
Mimowolnie; poglądał z trwogą na jej postać,<BR>
Stała blada, bez ruchu, bez tchu i bez życia!<BR>
Aż wyciągając rękę jak miecz do przebicia,<BR>
Z palcem zmierzonym prosto w Tadeusza oczy:<BR>
"Tego chciałam, krzyknęła, ha, języku smoczy!<BR>
Serce jaszczurze! To nic, żem tobą zajęta<BR>
Wzgardziła Asesora, Hrabię i Rejenta,<BR>
Żeś mnie uwiódł i teraz porzucasz sierotę,<BR>
To nic! jesteś mężczyzną, znam waszą niecnotę,<BR>
Wiem, że jak inni, tak ty mógłbyś wiarę złamać,<BR>
Lecz nie wiedziałam, że tak podle umiesz kłamać!<BR>
Słuchałam pode drzwiami stryja! więc to dziecko?<BR>
Zosia wpadła ci w oko? i na nią zdradziecko<BR>
Dybiesz! Zaledwieś jedną nieszczęsną oszukał,<BR>
A jużeś pod jej bokiem nowych ofiar szukał!<BR>
Uciekaj, lecz cię moje dościgną przeklęctwa -<BR>
Lub zostań, wydam światu twoje bezeceństwa;<BR>
Twe sztuki już nie zwiodą innych, jak mnie zwiodły!<BR>
Precz! gardzę tobą! jesteś kłamca, człowiek podły!"<BR>
<BR>
Na obelgę śmiertelną dla uszu szlachcica,<BR>
I której żaden nigdy nie słyszał Soplica,<BR>
Zadrżał Tadeusz, twarz mu pobladła jak trupia,<BR>
Tupnąwszy nogą, usta przyciąwszy, rzekł: "Głupia"<BR>
<BR>
Odszedł; lecz wyraz "podłość" echem się powtórzył<BR>
W sercu, wzdrygnął się młodzian, czuł, że nań zasłużył,<BR>
Czuł, że wyrządził wielką krzywdę Telimenie,<BR>
Że go słusznie skarżyła, mówiło sumnienie;<BR>
Lecz czuł, że po tych skargach tym mocniej ją zbrzydził;<BR>
O Zosi, ach! pomyśleć nie ważył się, wstydził.<BR>
Przecież ta Zosia, taka piękna, taka miła!<BR>
Stryj swatał ją! może by jego żoną była!<BR>
Gdyby nie szatan, co go plącząc w grzech za grzechem,<BR>
W kłamstwo za kłamstwem, wreszcie odstąpił z uśmiechem<BR>
Złajany, pogardzony od wszystkich! w dni parę<BR>
Zmarnował przyszłość! Uczuł słuszną zbrodni karę.<BR>
<BR>
W tej burzy uczuć, jakby kotwica spoczynku,<BR>
Zabłysnęła mu nagle myśl o pojedynku;<BR>
"Zamordować Hrabiego! łotra! krzyknął w gniewie,<BR>
Zginąć albo zemścić się!" A za co? sam nie wie!<BR>
I ten gniew wielki, jak się zajął w mgnieniu oka,<BR>
Tak wywietrzał; znow zdjęła go żałość głęboka.<BR>
Myślił: jeśli prawdziwe było postrzeżenie,<BR>
Że Hrabia z Zosią jakieś ma porozumienie,<BR>
I cóż stąd? może Hrabia kocha Zosię szczerze,<BR>
Może go ona kocha? za męża wybierze!<BR>
Jakimże prawem chciałbym zerwać to zamęście<BR>
I, sam nieszczęśnik, wszystkich mam zaburzać szczęście?<BR>
<BR>
Wpadł w rozpacz i nie widział innego sposobu,<BR>
Chyba ucieczkę prędką; gdzie? chyba do grobu!<BR>
<BR>
Więc kułak przycisnąwszy na schylonym czole,<BR>
Biegł ku łąkom, gdzie stawy błyszczały się w dole,<BR>
I stanął nad błotnistym; w zielonawe tonie<BR>
Łakomy wzrok utopił i błotniste wonie<BR>
Z rozkoszą ciągnął piersią, i otworzył usta<BR>
Ku nim; bo samobójstwo jak każda rozpusta<BR>
Jest wymyślną; on w głowy szalonym zawrocie<BR>
Czuł niewymowny pociąg utopić się w błocie.<BR>
<BR>
Lecz Telimena z dzikiej młodzieńca postawy<BR>
Zgadując rozpacz, widząc, że pobiegł nad stawy,<BR>
Chociaż ku niemu takim słusznym gniewem pała,<BR>
Przelękła się; w istocie dobre serce miała.<BR>
Żal jej było, że inną śmiał Tadeusz lubić,<BR>
Chciała go skarać, ale nie myśliła zgubić;<BR>
Więc puściła się za nim, wznosząc ręce obie,<BR>
Krzycząc: "Stój! głupstwo! kochaj czy nie! żeń się sobie<BR>
Czy jedź! tylko stój!" - Ale on już szybkim biegiem<BR>
Wyprzedził ją daleko; już - stanął nad brzegiem!<BR>
<BR>
Dziwnym zrządzeniem losów, po tym samym brzegu<BR>
Jechał Hrabia, na czele dżokejów szeregu,<BR>
A zachwycony wdziękiem nocy tak pogodnej<BR>
I harmoniją cudną orkiestry podwodnej,<BR>
Owych chorów, co brzmiały jak arfy eolskie<BR>
(Żadne żaby nie grają tak pięknie jak polskie),<BR>
Wstrzymał konia i o swej zapomniał wyprawie,<BR>
Zwrócił ucho do stawu i słuchał ciekawie.<BR>
Oczy wodził po polach, po niebios obszarze<BR>
Pewnie układał w myśli nocne peizaże.<BR>
<BR>
Zaiste, okolica była malownicza!<BR>
Dwa stawy pochyliły ku sobie oblicza<BR>
Jako para kochanków; prawy staw miał wody<BR>
Gładkie i czyste jako dziewicze jagody;<BR>
Lewy ciemniejszy nieco, jako twarz młodziana<BR>
Smagława, i już męskim puchem osypana.<BR>
Prawy złocistym piaskiem połyskał się wkoło<BR>
Jak gdyby włosem jasnym; a lewego czoło<BR>
Najeżone łozami, wierzbami czubate;<BR>
Oba stawy ubrane w zieloności szatę.<BR>
<BR>
Z nich dwa strugi, jak ręce związane pospołu,<BR>
Ściskają się; strug dalej upada do dołu;<BR>
Upada, lecz nie ginie, bo w rowu ciemnotę<BR>
Unosi na swych falach księżyca pozłotę;<BR>
Woda warstami spada, a na każdej warście<BR>
Połyskają się blasku miesięcznego garście,<BR>
Światło w rowie na drobne drzazgi się roztrąca,<BR>
Chwyta je i w głąb niesie toń uciekająca,<BR>
A z góry znów garściami spada blask miesiąca.<BR>
Myślałbyś, że u stawu siedzi Świtezianka,<BR>
Jedną ręką zdrój leje z bezdennego dzbanka,<BR>
A drugą ręką w wodę dla zabawki miota<BR>
Brane z fartuszka garście zaklętego złota.<BR>
<BR>
Dalej, z rowu wybiegłszy, strumień na równinie<BR>
Rozkręca się, ucisza, lecz widać, że płynie,<BR>
Bo na jego ruchomej, drgającej powłoce<BR>
Wzdłuż miesięczne światełko drgające migoce.<BR>
Jako piękny wąż żmudzki, zwany giwojtosem,<BR>
Chociaż zdaje się drzemać leżąc między wrzosem,<BR>
Pełźnie, bo na przemiany srebrzy się i złoci,<BR>
Aż nagle zniknie z oczu we mchu lub paproci:<BR>
Tak strumień kręcący się chował się w olszynach,<BR>
Które na widnokręgu czerniały kończynach,<BR>
Wznosząc swe kształty lekkie, niewyraźne oku,<BR>
Jak duchy na wpół widne, na poły w obłoku.<BR>
<BR>
Między stawami w rowie młyn ukryty siedzi;<BR>
Jako stary opiekun, co kochanków śledzi,<BR>
Podsłuchał ich rozmowę, gniewa się, szamoce,<BR>
Trzęsie głową, rękami, i groźby bełkoce:<BR>
Tak ów młyn nagle zatrząsł mchem obrosłe czoło<BR>
I palczastą swą pięścią wykręcając wkoło,<BR>
Ledwo kleknął i szczęki zębowate ruszył,<BR>
Zaraz miłośną stawów rozmowę zagłuszył<BR>
I zbudził Hrabię.<BR><A NAME="zajazd"></A>
&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Hrabia widząc, że tak blisko<BR>
Tadeusz naszedł jego zbrojne stanowisko,<BR>
Krzyczy: "Do broni! łapaj!" Skoczyli dżokeje;<BR>
Nim Tadeusz rozeznać mógł, co się z nim dzieje,<BR>
Już go chwycili; biegą do dworu, w podwórze<BR>
Wpadają; dwór budzi się, psy w hałas, w krzyk stróże<BR>
Wyskoczył wpół ubrany Sędzia; widzi zgraję<BR>
Zbrojną, myśli, że zbójcy, aż Hrabię poznaje.<BR>
"Co to jest?" pyta. Hrabia szpadą nad nim mignął,<BR>
<BR>
Lecz widząc bezbronnego w zapale ostygnął.<BR>
"Soplico! rzekł, odwieczny wrogu mej rodziny,<BR>
Dziś skarzę cię za dawne i za świeże winy,<BR>
Dziś zdasz mi sprawę z mojej fortuny zaboru,<BR>
Nim pomszczę się obelgi mojego honoru!"<BR>
Lecz Sędzia żegnając się krzyknął: "W imię Ojca<BR>
I Syna! tfu! Mospanie Hrabia, czy Waść zbojca?<BR>
Przebóg! czy to się zgadza z Pana urodzeniem<BR>
Wychowaniem i z Pana na świecie znaczeniem?<BR>
Nie pozwolę skrzywdzić się!" - Wtem Sędziego słudzy<BR>
Biegli, jedni z kijami, ze strzelbami drudzy;<BR>
Wojski stojąc z daleka poglądał ciekawie<BR>
W oczy panu Hrabiemu, a nóż miał w rękawie.<BR>
<BR>
Już mieli zacząć bitwę, lecz Sędzia przeszkodził;<BR>
Próżno było bronić się, nowy wróg nadchodził:<BR>
Postrzeżono w olszynie blask, wystrzał rusznicy!<BR>
Most na rzece zahuczał tętentem konnicy<BR>
I "Hajże na Soplicę!" tysiąc głosów wrzasło:<BR>
Wzdrygnął się Sędzia, poznał Gerwazego hasło;<BR>
"Nic to, zawołał Hrabia, będzie tu nas więc&eacute;j,<BR>
Poddaj się, Sędzio, to są moi sprzymierzeńcy".<BR>
Wtem Asesor nadbiegał krzycząc: "Areszt kładę<BR>
W imię Imperatorskiej Mości; oddaj szpadę,<BR>
Panie Hrabio, bo wezwę wojskowej pomocy!<BR>
A wiesz Pan, że kto zbrojnie śmie napadać w nocy,<BR>
Zastrzeżono tysiącznym dwóchsetnym ukazem,<BR>
Że jak zło..." Wtem go Hrabia w twarz uderzył płazem<BR>
Padł zgłuszony Asesor i skrył się w pokrzywy;<BR>
Wszyscy myśleli, że był ranny lub nieżywy.<BR>
<BR>
"Widzę, rzekł Sędzia, że się na rozbój zanosi".<BR>
Jęknęli wszyscy; wszystkich zagłuszył wrzask Zosi,<BR>
Która krzyczała, Sędzię objąwszy rękami,<BR>
Jako dziecko od Żydów kłute igiełkami.<BR>
<BR>
Tymczasem Telimena wpadła między konie,</A><BR>
Wyciągnęła ku Hrabi załamane dłonie:<BR>
"Na twój honor!" krzyknęła przeraźliwym głosem,<BR>
Z głową w tył wychyloną, z rozpuszczonym włosem,<BR>
"Przez wszystko, co jest świętym, na klęczkach błagamy<BR>
Hrabio, śmieszże odmówić? proszą ciebie damy;<BR>
Okrutniku, nas pierwej musisz zamordować!"<BR>
Padła zemdlona. - Hrabia skoczył ją ratować,<BR>
Zadziwiony i nieco zmieszany tą sceną.<BR>
"Panno Zofijo, rzecze, Pani Telimeno!<BR>
Nigdy się krwią bezbronnych ta szpada nie splami;<BR>
Soplicowie! jesteście moimi więźniami.<BR>
Tak zrobiłem we Włoszech, kiedy pod opoką,<BR>
Którą Sycylijanie zwą Birbante-rokką,<BR>
Zdobyłem tabor zbójców; zbrojnych mordowałem,<BR>
Rozbrojonych zabrałem i związać kazałem:<BR>
Szli za końmi i tryumf mój zdobili świetny,<BR>
Potem ich powieszono u podnoża Etny".<BR>
&nbsp;&nbsp;&nbsp;&nbsp;&nbsp;Było to osobliwe szczęście dla Sopliców,<BR>
Że Hrabia, mając lepsze konie od szlachciców<BR>
I chcąc spotkać się pierwszy, zostawił ich w tyle<BR>
I biegł przed resztą jazdy, przynajmniej o milę,<BR>
Ze swym dżokejstwem, które, posłuszne i karne,<BR>
Stanowiło niejako wojsko regularne;<BR>
Gdy inna szlachta była, zwyczajem powstania,<BR>
Burzliwa i nieźmiernie skora do wieszania.<BR>
<BR>
Hrabia miał czas ostygnąć z zapału i gniewu,<BR>
Przemyślał, jak by skończyć bój bez krwi rozlewu;<BR>
Więc rodzinę Sopliców w domu zamknąć każe<BR>
Jako więźniów wojennych; u drzwi stawi straże.<BR>
<BR><A NAME="sop"></A>
Wtem "Hajże na Sopliców!" wpada szlachta hurmem,<BR>
Obstępuje dwór wkoło i bierze go szturmem,<BR>
Tym łacniej, że wódz wzięty i pierzchła załoga;<BR>
Lecz zdobywcy chcą bić się, wyszukują wroga.<BR>
Do domu nie wpuszczeni, biegą do folwarku,<BR>
Do kuchni. - Gdy do kuchni weszli, widok garków,<BR>
Ogień ledwie zagasły, potraw zapach świeży,<BR>
Chrupanie psów gryzących ostatki wieczerzy,<BR>
Chwyta wszystkich za serca, myśl wszystkich odmienia,<BR>
Studzi gniewy, zapala potrzebę jedzenia.<BR>
Marszem i całodziennym znużeni sejmikiem,<BR>
"Jeść! jeść!" - po trzykroć zgodnym wezwali okrzykiem<BR>
Odpowiedziano: "Pić! pić!" Między szlachty zgrają<BR>
Stają dwa chory: ci pić, a ci jeść wołają;<BR>
Odgłos leci echami, gdzie tylko dochodzi,<BR>
Wzbudza oskomę w ustach, głód w żołądkach rodzi.<BR>
I tak na dane z kuchni hasło, niespodzianie<BR>
Rozeszła się armija na furażowanie.<BR><A NAME="woz"></A>
&nbsp;&nbsp;&nbsp;Gerwazy, od pokojów Sędziego odparty,<BR>
Ustąpić musiał przez wzgląd dla hrabiowskiej warty.<BR>
Więc nie mogąc zemścić się na nieprzyjacielu,<BR>
Myślił o drugim wielkim tej wyprawy celu.<BR>
Jako człek doświadczony i biegły w prawnictwie,<BR>
Chce Hrabiego osadzić na nowym dziedzictwie<BR>
Legalnie i formalnie; więc za Woźnym biega,<BR>
Aż go po długich śledztwach za piecem dostrzega,<BR>
Wnet porywa za kołnierz, na dziedziniec wlecze<BR>
I zmierzywszy mu w piersi Scyzoryk, tak rzecze:<BR>
"Panie Woźny, pan Hrabia śmie Waćpana prosić,<BR>
Abyś raczył przed szlachtą bracią wnet ogłosić<BR>
Intromisyją Hrabi do zamku, do dworu<BR>
Sopliców, do wsi, gruntów zasianych, ugoru,<BR>
Słowem cum gais, boris et graniciebus,<BR>
Kmetonibus, scultetis et omnibus rebus<BR>
Et quibusdam aliis. Jak tam wiesz, tak szczekaj,<BR>
Nic nie opuszczaj!" - "Panie Kluczniku, zaczekaj,<BR>
Rzekł śmiało, ręce za pas włożywszy Protazy,<BR>
Gotów jestem wypełniać wszelkie stron rozkazy,<BR>
Ale ostrzegam, że akt nie będzie miał mocy,<BR>
Wymuszony przez gwałty, ogłoszony w nocy".<BR>
"Co za gwałty, rzekł Klucznik, tu nie ma napaści,<BR>
Wszak proszę Pana grzecznie; jeśli ciemno Waści,<BR>
To Scyzorykiem skrzesam ognia, że Waszeci<BR>
Zaraz w ślepiach jak w siedmiu kościołach zaświeci".<BR>
<BR>
"Gerwazeńku, rzekł Woźny, po co się tak dąsać?<BR>
Jestem woźny, nie moja rzecz sprawę roztrząsać;<BR>
Wszak wiadomo, że strona woźnego zaprasza<BR>
I dyktuje mu co chce, a woźny ogłasza.<BR>
Woźny jest posłem prawa, a posłów nie karzą,<BR>
Nie wiem tedy, za co mnie trzymacie pod strażą;<BR>
Wnet akt spiszę, niech mi kto latarkę przyniesie,<BR>
A tymczasem ogłaszam: Bracia, uciszcie się!"<BR>
<BR>
I by donośniej mówić, wstąpił na stos wielki<BR>
Belek (pod płotem sadu suszyły się belki),<BR>
Wlazł na nie, i zarazem jakby go wiatr zdmuchnął,<BR>
Zniknął z oczu; słyszano, jak w kapustę buchnął;<BR>
Widziano, po konopiach ciemnych jego biała<BR>
Konfederatka niby gołąb przeleciała.<BR>
Konewka strzelił w czapkę, ale chybił celu;<BR>
Wtem zatrzeszczały tyki, już Protazy w chmielu,<BR>
"Protestuję!" zawołał; pewny był ucieczki,<BR>
Bo za sobą miał łozę i bagniska rzeczki.<BR>
<BR>
Po tej protestacyi, która się ozwała<BR>
Jak na zdobytych wałach ostatni strzał działa,<BR>
Ustał już wszelki opor w Soplicowskim dworze;<BR>
Szlachta głodna plądruje, zabiera co może.<BR>
Kropiciel, stanowisko zająwszy w oborze,<BR>
Jednego wołu i dwa cielce w łby zakropił,<BR>
A Brzytewka im szablę w gardzielach utopił,<BR>
Szydełko równie czynnie używał swej szpadki,<BR>
Kabany i prosięta koląc pod łopatki.<BR>
Już rzeź zagraża ptastwu, - czujne gęsi stado,<BR>
Co niegdyś ocaliło Rzym przed Galów zdradą,<BR>
Darmo gęga o pomoc; zamiast Manlijusza<BR>
Wpada w kotuch Konewka, jedne ptaki zdusza,<BR>
A drugie żywcem wiąże do pasa kontusza.<BR>
Próżno gęsi szyjami wywijając chrypią,<BR>
Próżno gęsiory sycząc napastnika szczypią.<BR>
On bieży; osypany iskrzącym się puchem,<BR>
Unoszony jak kółmi gęsich skrzydeł ruchem,<BR>
Zdaje się być chochlikiem, skrzydlatym złym duchem.<BR>
&nbsp;&nbsp;&nbsp;&nbsp;Ale rzeź najstraszniejsza, chociaż najmniej krzyku,<BR>
Między kurami. Młody Sak wpadł do kurniku<BR>
I z długiego biczyska porobiwszy petle,<BR>
Drzemiące ptastwo śledzi przy latarki świetle,<BR>
I z drabinek, stryczkami łowiąc, ciągnie z góry<BR>
Kogutki i szurpate, i czubate kury,<BR>
Jedne po drugich dusi i składa do kupy,<BR>
Ptastwo piękne, karmione perłowymi krupy.<BR>
Niebaczny Saku, jakiż zapał cię unosi!<BR>
Nigdy już odtąd gniewnej nie przebłagasz Zosi.<BR>
<BR><A NAME="ger"></A>
Gerwazy przypomina starodawne czasy:<BR>
Każe sobie podawać od kontuszów pasy<BR>
I nimi z Soplicowskiej piwnicy dobywa<BR>
Beczki starej siwuchy, dębniaku i piwa.<BR>
Jedne wnet odgwożdżono, a drugie ochoczo<BR>
Szlachta, gęsta jak mrowie, porywają, toczą<BR>
Do zamku; tam na nocleg cały tłum się zbiera,<BR>
Tam założona główna Hrabiego kwatera.<BR>
<BR><A NAME="wie"></A>
Nakładają sto ognisk, warzą, skwarzą, pieką,<BR>
Gną się stoły pod mięsem, trunek płynie rzeką;<BR>
Chce szlachta noc tę przepić, przejeść i prześpiewać.-<BR>
Lecz powoli zaczęli drzemać i poziewać,<BR>
Oko gaśnie za okiem, i cała gromada<BR>
Kiwa głowami, każdy, gdzie siedział, tam pada:<BR>
Ten z misą, ten nad kuflem, ten przy wołu ćwierci.<BR>
Tak zwyciężców zwyciężył w końcu sen, brat śmierci.  
<BR>
</body>

</html>
